## Cambridge Ülikool

Cambridge ülikool on maailma üks vanimaid ning prestiižsemaid
ülikoole. Läbi aastate on siin õppinud omajagu eestlasi (kes
moodustavad
täna
[Oxford and Cambridge Club Estonia](http://www.oxbridgeestonia.org/);
_Oxbridge_ on Oxfordi ja Cambridge'i ülikoolide
koondnimetus). Viimastel aastatel on liitunud paar uut tudengit igal
aastal.

## Ülikooli korraldus

Cambridge ülikool kui institutsioon koosneb 31-st kolledžist. Lühidalt
võib öelda, et kolledž on koht, kus elatakse, süüakse ja õpitakse ning
kust on tudengi valdav osa sõpru ja tuttavaid. (Kõige parem paralleel,
mida võiks ehk tõmmata, on erinevad majad Harry Potteri raamatus.)
Sõltuvalt erialast võib osa õppetegevusest samuti toimuda kolledžis
(seda eriti bakalauruseõppetudengitel: nt. _supervisionid_,
s.o. Oxbridge'ile omane õppesüsteem, kus mõnel korral nädalas on
tudengitel kahe- kuni kolmeliikmelistes gruppides "individuaaltunnid"
professorite või vastava ala doktorantidega). Loengud on aga kõikidel
sama eriala tudengitel koos nende kolledžist sõltumata.

Väikeste eranditega (vt. täpsemalt kolledžite lehekülgedelt) on kõigis
kolledžites võimalik õppida kõiki erialasid ja nii võib kolledži
valikul lähtuda mitmetest teistest kriteeriumitest nagu selle suurus,
asukoht, vanus, soolised spetsiifilisused (Cambridge's on kolm vaid
tüdrukutele mõeldud kolledžit) jms.

## Bakalauruseõppesse (_undergraduate_) kandideerimine

_Undergraduate_ õppesse kandideerimine algab sarnaselt igasse teise UK
ülikooli kandideerimisega läbi UCASe Interneti-põhise süsteemi
([www.ucas.ac.uk](http://www.ucas.ac.uk)), kuid meeles peab pidama
tavalisest varajasemaid tähtaegu. Oxbridge'i kandideerijal peab UCASe
taotlus olema täidetud ja esitatud **15\. oktoobriks**. Lisaks enda
kohta käivale infole (hinded jms) peab iga kandideerija kirjutama
4600-tähemärgilise _Personal Statement_'i ning paluma soovituskirja
ühelt õpetajalt/juhendajalt. Erinevalt teistest ülikoolidest, kutsuvad
Cambridge'i ja Oxfordi ülikool kõik potentsiaalselt vastuvõetavad
kandidaadid **detsembris** intervjuule. Mõnes kolledžis piirdub
intervjuu vaid vestlusega, teises tuleb teha ka kirjalik test,
kolmandas võidakse nõuda mõne enda tehtud töö (nt. arhitektuuri
kavand) kaasavõtmist. Konkreetseid nõudmisi tasub enne kandideerimist
aegsasti uurida, kõige täpsema ja asjakohasema info leiab kolledži
ja/või teaduskonna kodulehelt. Üldise info leiab ka Cambridge'i
ülikooli kandideerijaile
mõeldud
[kodulehelt](http://www.study.cam.ac.uk/undergraduate/). Kindlasti
tasub võimalusel Cambridge's juba mõnda aega viibinuilt konkreetse
kolledži kohta natuke informatsiooni paluda, sest detailseid
ükskikasju on kõige põhjalikumagi uurimise käigus teinekord võimatu
internetiavarustest leida - me aitame meeleldi!

Hinnanguliselt intervjueerib Cambridge 70-80% kandideerinutest ja
intervjuud võib pidada kõige olulisemaks etapiks kogu
kandideerimisprotsessis. Mida täpselt intervjuul küsitakse, sõltub
erialast, kuid üldiselt põhinevad küsimused rohkem arutlusvõimel ja
"kasti-välisel" mõtlemisel kui faktiteadmistel. Reaalainete
testiülesanded on veidi keerulisemad kui tavalised kooliülesanded,
pigem lihtsamate ja lühemate olümpiaadiülesannete sarnasemad. Vaata
ka 14. märtsil Õpetajate Lehes
ilmunud
[artiklit](http://www.study.cam.ac.uk/undergraduate/index.html)
kandideerimise kohta, kus paar Cambridge'i ja Oxfordi tudengit oma
kandideerimiskogemusest räägivad.

Lõpetuseks, **jaanuari** alguses saadetakse väljavalituile
_conditional_ või _unconditional offer_ (_unconditional_ suurema
tõenäosusega juhul, kui oled gümnaasiumi juba lõpetanud). Tingimuste
hulka võivad kuuluda nt. hinded lõputunnistusel, eksamite tulemused
või keeletesti läbimine ja need tuleb saata kolledžile niipea, kui
nõutud tingimused on täidetud. Lõplik ametlik kinnitus vastuvõtmise
kohta saadetakse pärast seda koos täpse edasise infoga.

## Rahaküsimused (bakalauruseõpe)

Kulud jaotada kaheks - õppemaks _(tuiton fee)_ ja
elamiskulud. Õppemaksu maksmisel kvalifitseeruvad Eesti kodakondsusega
tudengid Euroopa Liitu kuulumise tõttu _home student_'ite
kategooriasse. _Home student_'i aastane õppemaks on ligikaudu 9000
naela (10 700 €) aastas. Riigieelarvelised kohad Inglismaal puuduvad,
kuid on kasutusel hästi toimiv vaid inflatsiooniga võrdsel intressil
põhinev [õppelaenu](http://www.studentfinance.direct.gov.uk) süsteem,
mida kõigil EL-i kodanikel on võimalik taotleda. Tagasimaksu tingimusi
võib pidada tudengisõbralikuks, sest maksmist ei pea alustama mitte
kohe pärast õpingute lõppu, vaid siis, kui regulaarne sissetulek on
ületanud kindla summa. Ühtlasi peatub tagasimaksmine, kui sissetulek
peaks alla selle summa
langema. ([http://en.wikipedia.org/wiki/Student_loans_in_the_United_Kingdom](http://en.wikipedia.org/wiki/Student_loans_in_the_United_Kingdom)).

Elamiskulud - üks faktor, mille tõttu õppimine Cambridge's võib
osutuda soodsamakski kui teistes (elatustasemelt sarnase asukohaga) UK
ülikoolides. _Cambridge Bursary_ süsteemi vahendusel on elamiskulude
katteks võimalik taotleda toetust tundengitel, kelle perekonna
sissetulek jääb alla 42 600 naela (ligikaudu 51 500 €) aastas
(vt. [http://www.admin.cam.ac.uk/univ/cambridgebursary/2012/eu/](http://www.admin.cam.ac.uk/univ/cambridgebursary/2012/eu/)). Kolledžitel
võib samuti olla sobivaid toetusskeeme. Ülevaate erinevate võimaluste
kohta võib leida
ka
[Cambridge University Student Union'i kodulehelt](http://www.cusu.cam.ac.uk/campaigns/rents/support.html).

Lõpetuseks tasub veel mainida, et Cambridge ülikool tagab kõikidele
_undergraduate_ tudengitele majutuse kogu nende õppimisaja jooksul (ja
seda vähemalt osa ajast kolledži enda _campus_'es), iseseisvalt
rendikorteri otimisele ei ole vaja aega ega vaeva kulutada. Toa
suurusest ja asukohast sõltuvalt võib selle ühe trimestri hind jääda
vahemikku 600-1400 naela (700-1700 €).

## Magistri- ja doktoriõppsse (_postgraduate_) kandideerimine

Magistriprogramm on Cambridge's enamike magistriprogrammide puhul ühe
aastane. Sõltuvalt kraadist ja selle ülesehitusest võib see tugineda
valdavalt eksamitele, teadustööle või mõlemale. Doktoriõpe kestab
tavaliselt 3-4 aastat ning seda võib alustada kas kohe esimesest
trimestrist välja valitud uurimisgrupi juures või teatud erialadel ka
läbi viimasel ajal järjest suuremat populaarsust ja kandepinda
saavutava programmi _Centre for Doctoral Training_ (CDT). Viimane on
mõnevõrra sarnane USA _Graduate School_'idega ja annab võimaluse
esimesel aastal 2-3 erinevas laboris töötada ning alles seejärel välja
valida kindel doktoritöö projekt järgnevaks kolmeks aastaks. Teisisõnu
annavad CDT'd hea võimaluse Cambridge'i, siinseid uurimisgruppe ja
nende liidereid tundma õppida enne konkreetse grupi juures doktoritöö
alustamist. Oma uurimissuunas ja soovitud juhendajas kindlad olevad
kandidaadid alustavad siiski enamasti koheselt töötamist enda poolt
välja valitud juhendajaga ega liigu läbi CDT.

Kandideerimisega tasub siingi alustada ligikaudu aasta enne õpingute
algust (enamik tudengeid alustab õpinguid õppeaasta esimesel
trimestril septembris-oktoobris, kuid doktoriõpet on võimalik alsutada
ka kas aasta teisel või kolmadal trimestril, s.t. jaanuaris või
aprillis). Enne kandideerimist tasub tutvuda Cambridge'i ülikooli
ametlikul kodulehel
oleva
[informatsiooniga](https://www.admin.cam.ac.uk/students/gradadmissions/prospec/).

Ära tuleb
täita
[GRADSAF'i](https://www.admin.cam.ac.uk/students/gradadmissions/prospec/apply/#2) _online_
avaldus. Isikuandmete ja varasema haridus- või töökäigu kirjeldusele
lisaks tuleb esitada põhjalik motivatsioonikiri või lühikokkuvõte,
mida Cambridge'is olles õppida või uurida soovitakse, ning 2-3
soovituskirja. Konkreetsetele stipendiumidele kandideerimiseks
(nt. [_Gates Scholarship_](http://www.gatescambridge.org/) -
vt. järgevat sektsiooni rahastusvõimaluste kohta) tuleb kirjutada
eraldi motivatsioonikirjad. Motivatsioonikirja(de)s on oluline
rõhutada, miks on Cambridge's õppimine kandideerija jaoks oluline ja
kuidas see tema edasiste plaanidega seostub. Sügavapõhjaline
ettekujutus sellest, millega uurida või tegeleda tahetakse tuleb
ainult kasuks! Samuti peetakse alati lugu eelnevast teadustöö
kogemusest kas bakalauruseõpingute vältel või nn. suvetudengina.

Soovituskirjad on kandideerimise juures väga olulise tähtsusega. Neid
võivad kirjutada endised või praegused juhendajad (nt. bakalaurusetöö
juhendaja). Soovitajatega tasub ühendust võtta varakult, samuti _ca_
aasta enne õpingute algust, et anda neile aega selle korralikult läbi
mõtlemiseks. Enamasti on vaja kahte soovituskirja ja lisaks veel
kolmandat, kui soovitakse kandideerida juba varem nimetatud _Gates_-i
stipendiumile. Kui avaldus on täidetud, tuleb maksta kandideerimistasu
(50 naela), pärast mida saadetakse edasised juhised soovituskirjade,
CV, varasemate õpingute tulemuste, portreepildi jm üles laadise kohta
(esimene soovitajatele, ülejäänud kandideerijale).

Avalduses on võimalik märkida esimene ja teine kolledži eelistus
(vt. sektsiooni ülikooli korralduse kohta). Ülikoolis õppimiseks peab
tudeng peab olema vastu võetud nii ülikooli kui ühe kolledži
poolt. Pärast seda, kui ülikool on tudengi vastu võtnud, saadetakse
avadus edasi tema poolt välja valitud kolledžitesse. Kui ei esimese
ega teise valiku kolledž tudengit vastu ei võta, suunatakse avaldus
ülejäänud kolledžitesse. Üldine praktika on see, et kui ülikool on
tudengi vastu võtnud, siis mingi kolledž tema ka oma tiiva alla
võtab. Nagu varasemaltki kirjeldatud, on kõik Cambridge'i kolledžid
head, aga mõnel kindlal eriala võivad mõned kolledžid eriti tugevad
tegijad olla, samuti vıivad erineda kolledžite võimalused tudengitele
õppe kesteks majutust pakkuda.

## Rahaküsimused (magistri- ja doktoriõpe)

Magistriõppe puhul on õppemaks on suurusjärgus 9000 naela aastas,
millele lisanduvad elamiskulud. See raha tuleb tasuda kolmes osas -
enne iga trimestri algust. Tudeng peab juba enne õppeaasta algust
tõestama, et tal on vajalik raha kogu aastaks olemas (s.o. _ca_ 16000
naela, elamiskuludeks hinnatakse seega 7000 naela aastas, kuigi täpne
väärtus sõltub arusaadavalt tudengist). On tudengeid, kes saavad selle
raha ühelt või enamalt ülikoolisiseselt (s.h. kolledž) või -väliselt
organisatsioonilt toetusena (vt. järgmine lõik) ja neid, kes tasuvad
selle ise. Doktoriõppe puhul on tudengil enamasti ülikooli, kolledži,
või mõne kolmanda asutuse poolt makstav stipendium, mis jääb vahemikku
13000-16000 naela (mõne stipendiumi puhul ka 20000+ naela) ja katab
elamiskulud. Samas on ka tudengeid, kes katavad ka doktoriõppe puhul
need kulud ise.

Ülikooli ja kolledžite poolt pakkutavate stipendiumite kohta leiab
informatisooni vastavatelt kodulehtedelt. Populaarsete võimaluste
hulka kuuluvad nt. _Gates Scholarship_ ja varem UKs elanute jaoks
ka
[_Cambridge Home and EU Scholarship Scheme_ (CHESS)](http://www.admin.cam.ac.uk/students/studentregistry/fees/funding/chess/) või
erinevate _Research Council_'ite kaudu ja teaduskondade poolt
jagatavad stipendiumid - tõsi viimased kaks küll valdavalt
doktoriõppeks. Väljastpoolt ülikooli saadavate stipendiumide võimalusi
on erinevaid (nt. tööstuspartnerid või kompaniid), eestlastel
sõltuvalt aastast muuhulgas võimalik kandideerida järgmistele
stipendiumitele:

- [Eesti Üliõpilaste Toetusfond](http://www.esfusa.org/),
- [Ülemaailmne Eesti Kesknõukogu](http://uekn.org/),
- [Estonian Educational Trust](http://www.estonianeducationaltrust.org/news.html/),
- arvukad
  [Sihtasutus Eesti Rahvuskultuuri Fondi stipendiumid](http://www.erkf.ee/)
- ja
  [Skype magistristipendium](http://www.eac.ttu.ee/index.php?option=com_content&view=article&id=222:skype-magistristipendium&catid=11:magistri-ja-doktoriope&Itemid=3&lang=en).

Doktriõppe puhul on võimalik
kandideerida [Sihtasutus Archimedes](http://archimedes.ee/)
stipendiumitele,
nt. [Kristjan Jaagu tasemeõppe stipendium](http://adm.archimedes.ee/stipendiumid/kristjan-jaak/kristjan-jaagu-tasemeoppe-stipendium/) (üheaastaseid
magistriõpinguid Kristjan Jaagu raames üldiselt ei toetata, kuid
toetuse saamine on võimalik, kui Cambridge'is õppimise ajal ollakse
magistrandina immatrikuleeritud mõnda Eesti ülikooli ja lõpetatakse
hiljem ka too ülikool.)

Küsimuste
korral [võtta julgelt ühendust](mailto:soc-cuest@lists.cam.ac.uk) -
tänaseks on Cambridge's eestlasi pea igas kolledžis ning erialal!
